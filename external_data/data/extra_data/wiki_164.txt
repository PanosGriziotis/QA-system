Το εμβόλιο COVID-19 της Moderna, με κωδική ονομασία mRNA-1273 και εμπορική Spikevax, είναι ένα εμβόλιο κατά της λοίμωξης COVID-19, που αναπτύχθηκε από το Εθνικό Ινστιτούτο Αλλεργιών και Λοιμωδών Νοσημάτων των Ηνωμένων Πολιτειών (NIAID), την Βιοϊατρική Αρχή Προηγμένης Έρευνας και Ανάπτυξης (BARDA) και την φαρμακευτική εταιρία Moderna. Χορηγούνται με ενδομυϊκή ένεση, σε δύο δόσεις των 0,5 mL, οι οποίες έχουν χρονική απόσταση τεσσάρων εβδομάδων στην χορήγησή τους. Είναι ένα εμβόλιο RNA που αποτελείται από τροποποιημένο νουκλεοσίδικο mRNA (modRNA) που κωδικοποιεί την πρωτεϊνική ακίδα του κορονοϊού SARS-CoV-2, και διατηρείται σε νανοσωματίδια λιπιδίων. Είναι ένα από τα δύο εμβόλια RNA που σχεδιάστηκαν και αναπτύχθηκαν το 2020 κατά του COVID-19, το άλλο είναι το εμβόλιο των Pfizer-BioNTech. Στις 18 Δεκεμβρίου 2020, στο mRNA-1273 δόθηκε εξουσιοδότηση έκτακτης ανάγκης από την Υπηρεσία Τροφίμων και Φαρμάκων των Ηνωμένων Πολιτειών (FDA). Εγκρίθηκε για χρήση στον Καναδά στις 23 Δεκεμβρίου 2020, στην Ευρωπαϊκή Ένωση στις 6 Ιανουαρίου 2021, και στο Ηνωμένο Βασίλειο στις 8 Ιανουαρίου 2021. Τον Μάρτιο του 2021, ανακοίνωσε ότι βρίσκεται σε ανάπτυξη και ξεκίνησαν τις κλινικές δοκιμές για την επόμενη γενιά εμβολίου ενάντια στην COVID-19, με κωδική ονομασία mRNA-1283, το οποίο στοχεύει και κωδικοποιεί επιπλέον κρίσιμα τμήματα της πρωτεϊνικής ακίδας του SARS-CoV-2. Κλινικές Δοκιμές. Ανάπτυξη και χρηματοδότηση. Τον Ιανουάριο του 2020, η Moderna, ανακοίνωσε ότι ξεκινάει την ανάπτυξη ενός εμβολίου RNA, το οποίο ονόμασε mRNA-1273 και είχε ως σκοπό να προκαλέσει ανοσία έναντι του κορονοϊού Sars-Cov-2. Οι επιστήμονες της Moderna, ήταν οι πρώτοι, οι οποίοι ξεκίνησαν δοκιμές σε ανθρώπους τον Μάρτιο του 2020, στο Σιάτλ. 