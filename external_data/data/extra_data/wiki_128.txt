Στη «Φάση των 16» διασταυρώθηκε με τα Μελίσσια, ομάδα που αγωνιζόταν στην υψηλότερη κατηγορία. Ωστόσο ο Παναθλητικός κατάφερε να πάρει την τέταρτη συνεχόμενη νίκη του, εντός έδρας, με το τελικό σκορ να διαμορφώνεται σε 65-61. Η εμφατική πορεία της ομάδας της Θεσσαλονίκης στο Κύπελλο διακόπηκε τελικά στη «Φάση των 8» όπου και συνετρίβη εντός έδρας από τον Παναθηναϊκό με σκορ 39-77.  Το Πρωτάθλημα της Α2 Εθνικής της αγωνιστικής περιόδου 2019-20 δεν έληξε ποτέ, καθώς διεκόπη οριστικά μετά την ολοκλήρωση της 19ης Αγωνιστικής (αρχές Μαρτίου) εξαιτίας των πρωτοφανών συνθηκών που προκάλεσε η Πανδημία COVID-19 στην Ελλάδα. Στο σημείο αυτό, τρεις αγωνιστικές πριν τη λήξη της Κανονικής Περιόδου, ο Παναθλητικός βρισκόταν στην κορυφαία θέση του βαθμολογικού πίνακα. Η συγκομιδή του ήταν 18 νίκες και 1 ήττα. Η Ομοσπονδία Καλαθοσφαίρισης αποφάσισε στα τέλη Μαΐου να επικυρώσει τη βαθμολογική κατάταξη όπως είχε διαμορφωθεί μέχρι το σημείο αυτό, οπότε τυπικά η ομάδα αναδείχθηκε Πρωταθλήτρια για δεύτερη συνεχόμενη χρονιά. Τους περισσότερους πόντους για λογαριασμό του Παναθλητικού συνέλεξε και τη χρονιά αυτή η Αντιγόνη Χαιριστανίδου (304 πόντοι σε 19 αγώνες, 16,00 κατά μ.ό.). Επίσης διακρίθηκαν οι Μαγδαληνή Καραμπατζάκη (233 πόντοι σε 18 αγώνες, 12,94 κατά μ.ό.), η Αλεξάνδρα Γιαννοπούλου (220 πόντοι σε 18 αγώνες, 12,22 κατά μ.ό.) και η Μάρω Τράντα (226 πόντοι σε 19 αγώνες, 11,89 κατά μ.ό.). Αγωνιστική περίοδος 2020-2021. Το καλοκαίρι του 2020 η Διαβολεμένου ανανέωσε εκ νέου το συμβόλαιό της με την ομάδα των Συκεών. 