Το εκλογικό όριο του 3% δεν ξεπέρασε η Χρυσή Αυγή που έμεινε εκτός Βουλής. Το 2020 ξέσπασε η πανδημία της COVID-19, η οποία έπληξε και την Ελλάδα. Για την αντιμετώπιση της πανδημίας η κυβέρνηση επέβαλε δύο φορές καθολικό lockdown, ενώ οργάνωσε και ένα μεγάλο πρόγραμμα εμβολιασμού του πληθυσμού. Μέχρι σήμερα η πανδημία έχει προκαλέσει πάνω από 34.000 θανάτους. Ύστερα από τον θάνατο της Φώφης Γεννηματά, διεξήχθησαν τον Δεκέμβριο του 2021 εσωκομματικές εκλογές για το ΚΙΝΑΛ από τις οποίες αναδείχθηκε νικητής ο Νίκος Ανδρουλάκης. Τον Μάιο του 2022, το ΚΙΝΑΛ, επέστρεψε στην παλαιά ονομασία του «ΠΑΣΟΚ» και έγινε «ΠΑΣΟΚ-Κίνημα Αλλαγής». Έπειτα από αυτό, οι δημοσκοπήσεις κατέγραψαν άνοδο στην πρόθεση ψήφου για το ΚΙΝΑΛ, όμως από το 2023 και έπειτα καταγράφεται πτώση στα δημοσκοπικά του ποσοστά. Το 2022 ξεκίνησε η εισβολή της Ρωσίας στην Ουκρανία. Η κυβέρνηση Μητσοτάκη στήριξε τις κυρώσεις της ΕΕ εναντίον της Ρωσίας, ενώ απέστειλε ανθρωπιστική και στρατιωτική ενίσχυση στην Ουκρανία. Ακολούθησε ενεργειακή και πληθωριστική κρίση, που επηρέασε σημαντικά και την Ελλάδα. Την ίδια χρονιά πήρε δημοσιότητα και το σκάνδαλο των υποκλοπών: αποκαλύφθηκε ότι η ΕΥΠ παρακολουθούσε τις τηλεπικοινωνίες δημοσιογράφων, πολιτικών προσώπων, μεταξύ των οποίων του Ανδρουλάκη, και υψηλόβαθμων αξιωματικών του στρατού καθώς και ότι κάποιοι από αυτούς είχαν παρακολουθηθεί ή είχε γίνει προσπάθεια να παρακολουθηθούν μέσω εγκατάστασης στο κινητό τους τηλέφωνο του λογισμικού κατασκοπίας Predator. Στις 28 Φεβρουαρίου 2023, σημειώθηκε σιδηροδρομικό δυστύχημα στα Τέμπη, που προκάλεσε τον θάνατο 57 ανθρώπων. Το δυστύχημα συγκλόνισε την ελληνική κοινωνία και αποκάλυψε ελλείψεις ασφαλείας στον σιδηρόδρομο. 