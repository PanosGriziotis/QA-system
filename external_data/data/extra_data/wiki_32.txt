Παρά τις εξελίξεις αυτές, το Πρωτάθλημα της αγωνιστικής περιόδου 2019–20 δεν έληξε ποτέ, καθώς διεκόπη οριστικά μετά την ολοκλήρωση της 19ης Αγωνιστικής εξαιτίας των πρωτοφανών συνθηκών που προκάλεσε η Πανδημία COVID-19 στην Ελλάδα. Στο σημείο αυτό ο Ηρακλής βρισκόταν στην 3η θέση του βαθμολογικού πίνακα του Ομίλου Βορρά. Τον Ιούλιο του 2020 προσελήφθη στη θέση του πρώτου προπονητή ο Γιώργος Ατακτίδης. Το φθινόπωρο του 2020 σε μια προσπάθεια επιστροφής στην κανονικότητα, οι πρώτοι αγώνες για το Κύπελλο Γυναικών διεξήχθησαν όπως πάντα. Στην 1η Αγωνιστική της Α' Φάσης ο Ηρακλής νίκησε εκτός έδρας τον Γ.Σ.Κ. Λασσάνη Κοζάνης με σκορ 46–55. Εντούτοις στη 2η Αγωνιστική ο Ηρακλής είχε την ατυχία να αποκλειστεί εκτός έδρας για ένα καλάθι από την Ολύμπια Λάρισας. Το τελικό σκορ διαμορφώθηκε σε 66–64. H περίοδος 2020–2021 υπήρξε τελικά ακόμα πιο άδοξη από την προηγούμενη, καθώς ολοκληρώθηκε μετά από μόλις 2 αγωνιστικές για τους ίδιους λόγους. Κατά την αγωνιστική περίοδο 2021–2022, ο Γ.Σ. Ηρακλής Θεσσαλονίκης έλαβε μέρος στο πρωτάθλημα της Α2 Εθνικής Κατηγορίας 2021–2022 που διοργάνωσε η Ελληνική Ομοσπονδία Καλαθοσφαίρισης. Καθήκοντα προπονητή διατηρούσε ο Κώστας Αστεριάδης. Λόγω των ειδικών συνθηκών που δημιούργησε η Πανδημία COVID-19 στην Ελλάδα και τις ακυρώσεις των πρωταθλημάτων τις προηγούμενες αγωνιστικές περιόδους, η κατανομή των γυναικείων ομάδων σε εθνικές κατηγορίες και ομίλους είχε ιδιαιτερότητες σε σχέση με τις προηγούμενες αγωνιστικές περιόδους. Οι ομάδες της Α2 Εθνικής Κατηγορίας 2021–2022 μοιράστηκαν σε 4 ομίλους, με τον Γ.Σ. Ηρακλή Θεσσαλονίκης να τοποθετείται μαζί με 9 ακόμη συλλόγους στον Β΄ Όμιλο Βορρά. 