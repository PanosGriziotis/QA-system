Το 2017-18 συνέχισε στην 7η θέση με 34.592 εισιτήρια και 2.306 εισιτήρια μέσο όρο. Τo 2018-19 παρά την κακή πορεία του ΠΑΣ, υπήρξε μια μικρή αύξηση στα εισιτήρια. Ο ΠΑΣ τερμάτισε ξανά 7ος με 40.154 εισιτήρια και 2.677 εισιτήρια μέσο όρο ανά αγώνα. Τη σεζόν 2020-21 δεν υπήρξε κόσμος στα γήπεδα εξαιτίας των μέτρων που λήφθηκαν για την πανδημία του covid-19.Την σεζόν 2021-22 και με την επιστροφή του κόσμου στα γήπεδα ο ΠΑΣ Γιάννινα έκοψε 27.388 εισιτήρια με μέσο όρο 1.522 εισιτήρια ανά αγώνα. Για ακόμα μια χρονιά ήταν 7ος στην σχετική λίστα. Αντιπαλότητα. Ο ΠΑΣ Γιάννινα δεν έχει ιστορικό μεγάλων αντιπαλοτήτων με ομάδες. Αναλόγως την εποχή, η κύρια αντιπαλότητα άλλαζε. Στα πρώτα χρόνια του ΠΑΣ πολύ σημαντικό ήταν το τοπικό ηπειρώτικο ντέρμπι με την Αναγέννηση Άρτας. Απογοήτευση στους φιλάθλους του ΠΑΣ άφησε ο πρώτος υποβιβασμός στο μπαράζ της Λάρισας (1984) από τον Πανιώνιο, με τους οπαδούς να ακολουθούν κατά χιλιάδες την ομάδα στη θεσσαλική πόλη. Στις δεκαετίες του ’80 και του ’90 υπήρξε μια αντιπαλότητα με την άλλη μεγάλη περιφερειακή δύναμη, την ΑΕΛ. Οι προηγούμενες αντιπαλότητες όμως επισκιάστηκαν από τα γεγονότα του μπαράζ της Ρόδου το 2001, όπου εκτός του υποβιβασμού υπήρξαν και φαινόμενα βίας με τους φιλάθλους του ΟΦΗ. Τα παιχνίδια που ήταν προγραμματισμένα με γηπεδούχο τον ΟΦΗ δεν έγιναν στο Ηράκλειο λόγω επεισοδίων σε προηγούμενο αγώνα με την Παναχαϊκή. Από τότε συντηρείται και διαδίδεται μια αντιπαλότητα με τον κρητικό σύλλογο ως και τις μέρες μας.. 