Ο όρος μακροχρόνια COVID-19 (αγγλ. "long COVID") ή μακροχρόνιο COVID αναφέρεται στην παθολογική κατάσταση που χαρακτηρίζεται από επακόλουθα τα οποία εμφανίζονται ή επιμένουν μετά την περίοδο ανάρρωσης από τη νόσηση με COVID-19. Είναι ακόμη γνωστή και ως σύνδρομο μετα-COVID-19, "κατάσταση μετά τον COVID-19", "μετα-οξεία επακόλουθα του COVID-19" (αγγλ. "PASC"), ή "χρόνιο σύνδρομο COVID" (αγγλ. "CCS"). Το μακροχρόνιο COVID δύναται να επηρεάσει σχεδόν κάθε οργανικό σύστημα του ανθρώπινου οργανισμού, με επακόλουθα όπως π.χ. διαταραχές του αναπνευστικού συστήματος, νευρικό σύστημα και νευρογνωστικές διαταραχές, διαταραχές ψυχικής υγείας, μεταβολικές διαταραχές, καρδιαγγειακές διαταραχές, γαστρεντερικές διαταραχές, κακουχία, κόπωση, μυοσκελετικό πόνο και αναιμία. Αναφέρεται συνήθως σε ένα ευρύ φάσμα συμπτωμάτων, πρωτίστως κόπωση, πονοκεφάλους, δύσπνοια, ανοσμία (απώλεια όσφρησης), παροσμία (παραμορφωμένη οσμή), μυϊκή αδυναμία, ελαφρύ πυρετό και νευρονοητική διαταραχή. Μελέτες. Η ακριβής φύση των συμπτωμάτων και ο αριθμός των ατόμων που εμφανίζουν μακροχρόνια συμπτώματα είναι άγνωστη (έως σήμερα) και ποικίλει ανάλογα με τον ορισμό που χρησιμοποιείται, τον πληθυσμό που μελετάται και τη χρονική περίοδο που χρησιμοποιείται στη μελέτη.  Έρευνα από το Γραφείο Εθνικής Στατιστικής του Ηνωμένου Βασιλείου υπολόγισε ότι περίπου το 14% των ατόμων που βρέθηκαν θετικοί στον SARS-CoV-2, εμφάνισαν ένα ή περισσότερα συμπτώματα για περισσότερο από τρεις μήνες.  Άλλη μελέτη από το Πανεπιστήμιο της Οξφόρδης σε 273.618 άτομα - επιζώντες του COVID-19, κυρίως από τις Ηνωμένες Πολιτείες Αμερικής, έδειξε ότι περίπου το 37% εμφάνισε ένα ή περισσότερα συμπτώματα μεταξύ τριών και έξι μηνών μετά τη διάγνωση. Σήμερα βρίσκονται σε εξέλιξη μελέτες για διάφορες πτυχές του μακροχρόνιου COVID. 