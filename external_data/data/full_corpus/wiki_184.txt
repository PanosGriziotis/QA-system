Το Κύπελλο Γυναικών της περιόδου 2021-22 είναι μια διοργάνωση γυναικείας καλαθοσφαίρισης που διεξάγεται στην Ελλάδα, η 27η επανάληψη από τη δημιουργία του θεσμού το 1995. Διοργανώτρια αρχή είναι η Ελληνική Ομοσπονδία Καλαθοσφαίρισης. Η αγωνιστική δράση ξεκίνησε στις 26 Σεπτεμβρίου 2021 και ολοκληρώθηκε στις 10 Απριλίου 2022. Τις προηγούμενες δύο χρονιές δεν αναδείχθηκε τροπαιούχος εξαιτίας των συνθηκών που δημιούργησε η Πανδημία COVID-19 στην Ελλάδα. Κυπελλούχος αναδείχθηκε Ολυμπιακός για 5η φορά στην ιστορία του, επικρατώντας στον τελικό της Ελευθερίας Μοσχάτου με 59-48. Λεπτομέρειες διεξαγωγής. Δικαίωμα και υποχρέωση συμμετοχής στο θεσμό έχουν όλα τα σωματεία που θα συμμετέχουν την περίοδο 2021-22 στο Πρωτάθλημα της Α1 Εθνικής Κατηγορίας Γυναικών. Η συμμετοχή των ομάδων της Α2 Εθνικής είναι προαιρετική. Μετά την αποδοχή της πρόσκλησης συμμετοχής, αποχή από τη διοργάνωση στο σύνολό της, από συγκεκριμένο αγώνα ή μη συμμετοχή με το βασικό ρόστερ θα επιφέρει την ποινή της τιμωρίας δύο βαθμών από το οικείο Πρωτάθλημα της ομάδας. Η ίδια ποινή προβλέπεται για τις ομάδες που συμμετέχουν στο Κύπελλο, αλλά δεν πάρουν μέρος σε κανένα από τα τοπικά τους Πρωταθλήματα Νεανίδων ή Κορασίδων. Οι αγώνες θα διεξαχθούν με σύστημα απλού αποκλεισμού (knock-out), δηλαδή οι ηττημένοι των αγώνων θα αποκλείονται άμεσα από τις επόμενες αγωνιστικές. Η ανάδειξη του τροπαιούχου θα λάβει χώρα με Τελικό Αγώνα μεταξύ των νικητών των Ημιτελικών, χωρίς να προβλέπεται Μικρός Τελικός. Η κλήρωση των πρώτων Φάσεων έλαβε χώρα στην Αθήνα στις 19 Αυγούστου 2021. Οι σύλλογοι Νίκη Βόλου και Σπόρτιγκ Αθηνών συμμετείχαν μεν στην κλήρωση αλλά αποχώρησαν από τα Πρωταθλήματά τους. 