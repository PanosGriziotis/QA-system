Το εμβόλιο COVID‑19 των Pfizer – BioNTech (INN:tozinameran), με κωδική ονομασία BNT162b2, διανέμεται με την επωνυμία Comirnaty, είναι ένα mRNA εμβόλιο κατά της λοίμωξης COVID-19 που αναπτύχθηκε από τη γερμανική εταιρεία BioNTech σε συνεργασία με την αμερικανική εταιρεία Pfizer. Είναι το πρώτο εμβόλιο COVID-19 που εγκρίθηκε από μία αυστηρή ρυθμιστική αρχή για χρήση έκτακτης ανάγκης και το πρώτο που εγκρίθηκε για τακτική χρήση. Η BioNTech είναι ο αρχικός σχεδιαστής του εμβολίου και συνεργάστηκε με την Pfizer για την ανάπτυξή του, τις κλινικές έρευνες, επιβλέποντας τις κλινικές μελέτες, την εφοδιαστική αλυσίδα, τα οικονομικά, την κατασκευή και διάθεσή του παγκοσμίως με εξαίρεση την Κίνα. Χορηγείται με ενδομυϊκή ένεση. Είναι ένα εμβόλιο αποτελούμενο από τροποποιημένο νουκλεοσίδικο mRNA (modRNA) που κωδικοποιεί την πρωτεϊνική ακίδα (S) του SARS-CoV-2, η οποία τοποθετείται και διατηρείται σε νανοσωματίδια λιπιδίων. Ο εμβολιασμός απαιτεί δύο δόσεις σε διάστημα τριών εβδομάδων. Είναι ένα από τα δύο εμβόλια RNA που χρησιμοποιήθηκαν κατά της COVID‑19 στα τέλη του 2020, το άλλο είναι το εμβόλιο της Moderna. Οι κλινικές δοκιμές ξεκίνησαν στις 29 Απριλίου του 2020. Έως τον Νοέμβριο το εμβόλιο ολοκλήρωσε τις κλινικές δοκιμές φάσης III, με συμμετέχοντες περισσότερους από 43.000 εθελοντές,το 40% των οποίων ήταν ηλικίας 65-85 ετών. Μια ενδιάμεση ανάλυση των δεδομένων της μελέτης έδειξε πιθανή αποτελεσματικότητα άνω του 90% στην πρόληψη συμπωματικής λοίμωξης εντός επτά ημερών από τη δεύτερη δόση. Οι πιο συχνές ανεπιθύμητες ενέργειες που παρουσιάστηκαν, περιλαμβάνουν ήπιο έως μέτριο πόνο στο σημείο της ένεσης, κόπωση και κεφαλαλγία. 