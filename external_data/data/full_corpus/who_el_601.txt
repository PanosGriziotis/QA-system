Τα κορτικοστεροειδή, συμπεριλαμβανομένης της δεξαμεθαζόνης, έχουν αντιφλεγμονώδεις και ανοσοκατασταλτικές ιδιότητες που χρησιμοποιούνται για τη θεραπεία ευρέος φάσματος παθήσεων. Οι ασθενείς με σοβαρό ή κρίσιμο COVID-19 αναπτύσσουν υπερδιέγερση του ανοσοποιητικού συστήματος, η οποία μπορεί να είναι πολύ επιβλαβής για την υγεία τους. Τα κορτικοστεροειδή μειώνουν αυτή την υπερδιέγερση, γεγονός που συμβάλλει στην εξισορρόπηση των αντιδράσεων του ανοσοποιητικού συστήματος, ώστε να είναι αποτελεσματικές και να μην προκαλούν βλάβες στο ίδιο το άτομο. Ποιο είναι το όφελος της θεραπείας με κορτικοστεροειδή; Τα τρέχοντα στοιχεία προέρχονται από τα συνδυασμένα αποτελέσματα 8 κλινικών δοκιμών, που χρησιμοποιούν δεδομένα από 7000 ασθενείς με χαμηλά επίπεδα οξυγόνου, τα οποία δείχνουν ότι η δεξαμεθαζόνη (ή άλλα κορτικοστεροειδή) μειώνει τους θανάτους από COVID-19. Τα δεδομένα από αυτές τις μελέτες δείχνουν ότι οι θάνατοι μειώνονται κατά 20% όταν οι ασθενείς με σοβαρή COVID-19 λαμβάνουν θεραπεία με κορτικοστεροειδή κατά τη διάρκεια της ασθένειάς τους.