Κατά τη διάρκεια ομιλίας του σε κοινοβουλευτική συζήτηση το Δεκέμβριο του 2021 για την πανδημία CoViD-19 ο Μητσοτάκης δήλωσε πως δεν έχει κάποια ένδειξη ότι παρατηρείται μεγαλύτερη θνησιμότητα στους ασθενείς με COVID-19 που είναι διασωληνωμένοι εκτός ΜΕΘ σε σχέση με αυτούς οι οποίοι είναι διασωληνωμένοι σε ΜΕΘ και ζήτησε από το ΣυΡιζΑ να την προσκομίσει αν διαθέτει. Τον ίδιο μήνα δημοσιεύθηκε μελέτη του επικεφαλής της επιτροπής λοιμωξιολόγων Σωτήρη Τσιόδρα και του καθηγητή Θεόδωρου Λύτρα, η οποία διαπίστωνε μεταξύ άλλων ότι η νοσηλεία εκτος ΜΕΘ σχετιζόταν με αυξημένη κατά 87% θνητότητα σε σχέση με τη νοσηλεία σε ΜΕΘ. Ο Λύτρας δήλωσε ότι η ανάλυση είχε γίνει το Μάιο και είχε γνωστοποιηθεί «άμεσα κ επανειλημμένα σε όλους όσους λαμβάνουν τις αποφάσεις στο ανώτατο επίπεδο». Στελέχη της κυβέρνησης Μητσοτάκη αρνήθηκαν ότι γνώριζαν τη μελέτη και ο κυβερνητικός εκπρόσωπος είπε ότι ο Μητσοτάκης ποτέ δεν ισχυρίστηκε ότι είναι ίδια η αντιμετώπιση εντός και εκτός ΜΕΘ. Σκάνδαλο τηλεφωνικών παρακολουθήσεων. Αρχές Αυγούστου του 2022, ο πρόεδρος του ΠΑΣΟΚ-Κινήματος Αλλαγής, Νίκος Ανδρουλάκης, αποκάλυψε ότι υπήρξε θύμα παρακολούθησης μέσω του κινητού του τηλεφώνου από κακόβουλο λογισμικό, κατ' εντολή της ΕΥΠ. Το ίδιο έκαναν και δυο δημοσιογράφοι, ο Θανάσης Κουκάκης και ο Σταύρος Μαλιχούδης. Η αντιπολίτευση και τα ΜΜΕ, ελληνικά και διεθνή, έκαναν λόγο για σκάνδαλο που πλήττει τη πολιτική ζωή και τη δημοκρατία. 