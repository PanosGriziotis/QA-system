Σειρά διαμαρτυριών ενάντια στα μέτρα για την πρόληψη της COVID-19 πραγματοποιήθηκαν στην Κίνα τον Νοέμβριο του 2022.  Η δυσαρέσκεια για τους χειρισμούς της κυβέρνησης έχει αυξηθεί από την αρχή της πανδημίας, η οποία περιόρισε πολλούς ανθρώπους στα σπίτια τους για πολλές ημέρες με αποτέλεσμα να σημειωθούν ακόμα και ελλείψεις τροφίμων και άλλων αγαθών.  Πυρκαγιά που ξέσπασε σε κτίριο της πόλης Ουρούμτσι, εξαιτίας της οποίας πέθαναν 10 άτομα και τραυματίστηκαν άλλα 9, και η αργοπορία της Πυροσβεστικής, την οποία θεατές του βίντεο, που ανέβηκε στα μέσα κοινωνικής δικτύωσης, απέδωσαν στα περιοριστικά μέτρα, ενέτεινε το κλίμα δυσαρέσκειας σε πανεθνικό επίπεδο. Διαμαρτυρίες και διαδηλώσεις μικρών ομάδων εμφανίστηκαν σε όλη σχεδόν την Κϊνα, με αιτήματα την ματαίωση της πολιτικής «μηδενικού Covid», και την άρση των lockdown.  Σύμφωνα με την πιο πρόσφατη αρθογραφία, η κινεζική κυβέρνηση φαίνεται ότι έλαβε το μήνυμα των διαδηλώσεων και προγραμματίζει διαφοροποιήσεις και χαλάρωση των περιοριστικών μέτρων με ταυτόχρονη επιτάχυνση των εμβολιασμών. Παράλληλα η ισχυρή αστυνομική παρουσία στους δρόμους των πόλεων, απέτρεψε τον πολλαπλασιασμό των συγκεντρώσεων διαμαρτυρίας.  Υπόβαθρο. Μέτρα για τον περιορισμό της COVID-19 στην Κίνα. Σύμφωνα με δυτικές ειδησεογραφικές πηγές από την αρχή της πανδημίας COVID-19 στην ηπειρωτική Κίνα, η κινεζική κυβέρνηση έχει κάνει εκτεταμένη χρήση λοκντάουν σε μια προσπάθεια να εφαρμόσει μια πολιτική μηδενικού COVID-19 . Τα λοκντάουν ξεκίνησαν στην Γουχάν τον Ιανουάριο του 2020 και σύντομα εφαρμόστηκαν σε άλλες πόλεις και δήμους, συμπεριλαμβανομένης της Σαγκάης και του Σιντζιάνγκ. Οι πολίτες ήταν δυσαρεστημένοι με τις οικονομικές επιπτώσεις του lockdown, όπως η έλλειψη τροφίμων και η αδυναμία εύρεσης εργασίας. 