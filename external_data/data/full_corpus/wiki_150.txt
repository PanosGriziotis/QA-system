Η Πρωτοβουλία της Μεγάλης Επανεκκίνησης () αναπτύχθηκε από το Παγκόσμιο Οικονομικό Φόρουμ το 2020-2021. Σε διαδικτυακή συνάντηση που πραγματοποιήθηκε τον Ιανουάριο του 2021, έλαβαν μέρος επιχειρηματίες και πολιτικοί ηγέτες υψηλού κύρους, προσκεκλημένοι από τον Πρίγκιπα Κάρολο και το ΠΟΦ, με θέμα τον τρόπο ανοικοδόμησης της κοινωνίας και της οικονομίας μετά την πανδημία του COVID-19. Το περιεχόμενο και τα συμπεράσματα της συνάντησης, έχουν δεχθεί κριτική από αντικαπιταλιστές, πολέμιους της παγκοσμιοποίησης και άλλους. Επίσης, σύμφωνα με αναφορές από διάφορα μέσα μαζικής ενημέρωσης, αναπτύχθηκαν και θεωρίες συνομωσίας αναφορικά με αυτή την συνάντηση, υποστηριζόμενες από διάφορους ακροδεξιούς κύκλους όπως η οργάνωση QAnon. Περιγραφή. Ο διευθύνων σύμβουλος του Φόρουμ Κλάους Σβαμπ, και εμπνευστής του τίτλου, παρουσίασε τα τρία βασικά στοιχεία της «Μεγάλης Επανεκκίνησης»: Το πρώτο περιλαμβάνει τη δημιουργία συνθηκών για μια "οικονομία ενδιαφερομένων μερών". Το δεύτερο στοιχείο περιλαμβάνει την οικοδόμηση με έναν τρόπο πιο «ανθεκτικό, δίκαιο και βιώσιμο» που θα ενσωματώνει περισσότερα πράσινα δημόσια έργα και υποδομές. Το τρίτο στοιχείο είναι η αξιοποίηση των καινοτομιών της Τέταρτης Βιομηχανικής Επανάστασης. Στην κεντρική ομιλία, η επικεφαλής του Διεθνούς Νομισματικού Ταμείου, Κρισταλίνα Γκεοργκίεβα απαρίθμησε τρεις βασικές πτυχές της βιώσιμης ανάκαμψης: πράσινη ανάπτυξη, έξυπνη ανάπτυξη και δίκαιη ανάπτυξη.  Κριτική. 