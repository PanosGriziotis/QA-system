Η πανδημία COVID-19 στη Γροιλανδία είναι μέρος της συνεχιζόμενης παγκόσμιας πανδημίας της νόσου COVID-19 που προκαλείται από τον νέο κορονοϊό SARS-CoV-2. Ο ιός επιβεβαιώθηκε ότι εξαπλώθηκε στη Γροιλανδία, αυτόνομο έδαφος του Βασιλείου της Δανίας, τον Μάρτιο του 2020. Υπήρξαν 13 επιβεβαιωμένες περιπτώσεις, αλλά καμία δεν χρειάστηκε νοσηλεία. Μεταξύ των πρώτων 11, το τελευταίο μολυσμένο άτομο είχε αναρρώσει στις 8 Απριλίου και η Γροιλανδία δεν είχε γνωστά ενεργά κρούσματα. Μετά από ένα χρονικό διάστημα χωρίς νέα επιβεβαιωμένα κρούσματα, ένα νέο κρούσμα καταγράφτηκε στις 24 Μαΐου, και ένα άλλο επιβεβαιώθηκε στις 27 Μαΐου. Ιστορικό. Στις 12 Ιανουαρίου 2020, ο Παγκόσμιος Οργανισμός Υγείας (ΠΟΥ) επιβεβαίωσε ότι ένας νέος κορονοϊός ήταν η αιτία μιας αναπνευστικής ασθένειας σε άτομα στη Γουχάν της επαρχίας Χουμπέι της Κίνας, το οποίο αναφέρθηκε στον ΠΟΥ στις 31 Δεκεμβρίου 2019.  Η αναλογία θνησιμότητας περιστατικών για το COVID-19 ήταν πολύ χαμηλότερη από το SARS του 2003, αλλά η μεταδοτικότητά του ήταν σημαντικά μεγαλύτερη, με αποτέλεσμα και ο συνολικός αριθμός θανάτων να είναι μεγαλύτερος. Χρονοδιάγραμμα. Στις 16 Μαρτίου επιβεβαιώθηκε το πρώτο κρούσμα στη Γροιλανδία. Ο πρώτος μολυσμένος ασθενής ζούσε στην πρωτεύουσα Νουούκ και τέθηκε σε απομόνωση στο σπίτι του. «Έχουν ξεκινήσει προετοιμασίες για την αντιμετώπιση της νέας κατάστασης. Είναι σημαντικό οι πολίτες να ακολουθούν τις συστάσεις μας τώρα που η μόλυνση έχει φτάσει στη χώρα μας», δήλωσε ο πρωθυπουργός της Γροιλανδίας Κιμ Κέιλσεν σε συνέντευξη Τύπου, σύμφωνα με την εφημερίδα "Sermitsiaq". Έκανε επίσης έκκληση να αποφευχθούν όλες οι μη απαραίτητες πτήσεις προς και από τη Γροιλανδία, καθώς και οι μη απαραίτητες πτήσεις εσωτερικού. 