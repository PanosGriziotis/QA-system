Η Moderna, Inc (Μοντέρνα) είναι φαρμακευτική και βιοτεχνολογική εταιρεία με έδρα το Κέιμπριτζ της Μασαχουσέτης στις Ηνωμένες Πολιτείες Αμερικής, η οποία ιδρύθηκε το 2010. Μέχρι τον Φεβρουάριο του 2021 απασχολούσε περισσότερους από 1300 εργαζόμενους. Οι τομείς στους οποίους δραστηριοποιείται είναι στις μεταδοτικές ασθένειες, στην ανοσο-ογκολογία, σε σπάνιες ασθένειες, στις καρδιαγγειακές παθήσεις και σε αυτοάνοσα νοσήματα. Συνεργάζεται με εταιρίες, οργανισμούς και ιδρύματα όπως η Lonza, την Βιοϊατρική Αρχή Προηγμένης Έρευνας και Ανάπτυξης (BARDA), AstraZeneca, Merck, Darpa, Vertex, Karolinska Institutet και το Ίδρυμα Bill & Melinda Gates. Κύριος στόχος της Moderna είναι η δημιουργία φαρμάκων και εμβολίων και η ανάπτυξή τους με τεχνολογία που βασίζεται στο Αγγελιοφόρο RNA. Ο μηχανισμός αυτός εισάγει το τροποποιημένο νουκλεοσιδικό mRNA(modRNA), το οποίο διατηρείται σε νανοσωματίδια λιπιδίων, σε ανθρώπινα κύτταρα ώστε να προκαλέσει την ανοσοαπόκριση του οργανισμού μας. Αυτή την στιγμή έχουν 24 προγράμματα υπό ανάπτυξη, ενώ 13 από αυτά βρίσκονται σε κλινικές μελέτες εν εξελίξει. Η Moderna έγινε γνωστή στο ευρύ κοινό χάρη στο εμβόλιο που ανέπτυξε ενάντια στην ασθένεια COVID-19, που προκαλούσε ο κορονοϊός SARS-CoV-2 και ήταν υπεύθυνος για την πανδημία που ξεκίνησε στα τέλη του 2019. Το εμβόλιό της με κωδική ονομασία mRNA-1273 εγκρίθηκε από αυστηρές ρυθμιστικές αρχές όπως του Ηνωμένου Βασιλείου, των Ηνωμένων Πολιτειών Αμερικής και της Ευρωπαϊκής Ένωσης. Τον Μάρτιο του 2021, ανακοίνωσε ότι βρίσκεται σε ανάπτυξη και ξεκίνησαν τις κλινικές δοκιμές για την επόμενη γενιά εμβολίου ενάντια στην COVID-19, με κωδική ονομασία mRNA-1283, το οποίο στοχεύει και κωδικοποιεί κρίσιμα τμήματα της πρωτεϊνικής ακίδας του SARS-CoV-2.